# Hogyan írjak célt?

## írta: Bedő Marci, Schweitzer Peti

# Bevezető

A sikeres program megtervezésének szükséges eleme a pontos célmeghatározás. A program sikere általában a foglalkozás által elért hatásban mérhető. Ennek az elérésére pedig csak akkor van lehetőségünk, ha ismerjük ezt a kívánt hatást. Ezt adja nekünk a célmeghatározás. A cél megjelölése lehetővé teszi, hogy a foglalkozás megtervezésekor az ötletek, módszerek és források sokaságából egy koherens halmazt válasszunk ki.

# Előfeltételek

Egy pillanatra lépj hátrébb a napi rutinból és vizsgáljuk meg távolról a feladatot. A foglalkozásodat, programodat azért írod, mert szeretnél valamilyen hatást elérni vele. Erre azért van szükség, mert nem vagyunk elégedettek a jelenlegi állapottal, szeretnénk rajta változtatni. Ebből következően 2 fontos állapotot kell ismerned:

* Probléma, igény, szükséglet \- Mi az az állapot, amiben most vagyunk.  
* Válasz \- Ezzel mi mit akarunk kezdeni? Miért és hogyan akarjuk megváltoztatni?

#### **Példa:**

A résztvevők nem szolidárisak egy másik csoporttal. \- Tanítjuk őket a másik csoport kihívásairól, mert szolidáris közösséget szeretnénk.  
A résztvevők szeretnének saját identitást kialakítani egy témában \- Bemutatjuk a téma árnyalatait, amiben lehetőséget kapnak saját álláspont kialakítására.

Ezeket a kereteket többnyire nem neked kell kijelölnöd, hanem az oktatási intézmény határozza meg neked tágabb vagy szűkebb értelemben. Ilyen lehet egy éves oktatási terv, egy szeminárium tematikája vagy a szervezet stratégiája. Ebből a törzsanyagból kell kiindulnod, amikor foglalkozást tervezel és meghatározod a céljait.

# Célmeghatározás lépései

#### **Találd meg a célt**

A cél egy jövőbeli pontszerű kívánt állapot, amit szeretnél elérni. A jelen állapot és a kijelölt cél között te építesz hidat a foglalkozásoddal. A célmeghatározás legfontosabb karaktere, hogy ezt az állapotot a lehető legpontosabban körülírja. Kívánt helyzetként írja le. Ez adja meg az irányt a tervezéshez.  
Ezt a pontot azon a területen kell kijelölnöd, amit az előfeltételeknél taglalt keretrendszer körülhatárol.

**Legyen mérhető a cél elérése**  
SMART:

| SMART betűi | SMART betűínek jelentése | SMART betűjéhez tartozó kérdés |
| :---: | :---: | :---: |
| S | Specific (specifikus) | Mire irányul pontosan a program? Mi az, amit el szeretnél érni vele? |
| M | Measurable (mérhető) | Honnan tudjuk, hogy elértük a célt? Mit figyelünk, számolunk, látunk? |
| A | Achievable (elérhető) | A cél reálisan teljesíthető ebben a körben, időben, eszközökkel? |
| R | Realistic (reális) | Életszerű a cél? Összhangban van a résztvevők igényeivel, a csapat erőforrásaival? |
| T | Timely (időhöz kötött) | Mikorra kell megtörténnie? Mennyi idő áll rendelkezésre? |

Teljesüljenek ezek a kritériumok akkor amikor meghatározásra kerül egy cél\!

#### **A cél legyen egyszerű és jól érthető.**

A cél egy mankó számodra, amit a foglalkozás írásakor is folyamatosan vizsgálnod kell. Minél bonyolultabb, annál nehezebben kielégíthető. Kerüld a hosszú mondatokat, ködös megfogalmazásokat. A program megírása után még egyszer ellenőrizd, hogy a cél elérését vajon tényleg elősegíti-e a program szerkezete és tartalma. 

#### **A cél legyen racionális.**

A cél akkor hozhat sikert, ha teljesíthető. Mérd fel a saját és a közönséged korlátait és ahhoz mérten határod meg a célod. Általában minél szerényebb a cél, annál valószínűbb, hogy megvalósul. Ez persze ne tartson téged vissza, hogy nagy változásokat akarj elérni. Ez tesz téged mozgalmárrá\!

#### **Legyen több célod.**

A foglalkozásoddal sokkal több mindenre lehetsz hatással, mint amennyit elképzelsz. Próbáld meg ezt a lehetőséget minél tudatosabban irányítani. Ha több célt jelölsz meg, az segít neked a módszertan és tartalmak pontosabb kiválasztásában.  
A foglalkozások gyakran nem úgy alakulnak, ahogy fejben megálmodjuk őket. Ha több célod van, a mozgástered is több, hogy menet közben reagálj a csoport sajátosságaira.

#### **Tedd fel a legfontosabb kérdéseket.**

* Kiknek szól a program? (korosztály, előzetes tudás, motivációk, igények)  
* Mi az, ami számukra aktuális és hasznos?  
* Hogyan állnak az adott témával, van-e bármilyen tudásuk róla?  
* Milyen problémára, kihívásra keresünk megoldást?

# Gyakori Hibák

#### **Nincs cél**

A foglalkozásod cél nélkül tervezhetetlen. Többnyire impulzív és véletlenszerű a foglalkozásterv. És amennyiben a foglalkozás levezetése jól is sikerül és kellemes a hangulat, a résztvevőkben nem áll össze semmilyen üzenet. Akár elmehetettetek volna biliárdozni is.

#### **A cél nem cél**

A leggyakoribb hiba célmeghatározásnál, hogy nem egy kívánt állapotot jelöl ki, hanem már azt a konkrét cselekvést, ami a vélt cél felé vezet. Mivel egy cselekvés sok célt szolgálhat, ezért ez összezavaró számodra a foglalkozás írásakor és inkoherens eredményre vezet.  
Példa:  
*“Bemutatjuk a …”* \- Ez cselekvés, nem pedig állapot.  
*“Megismerik a …” \-*Ez állítás, nem pedig állapot.

#### **Egy célja van a foglalkozásodnak**

Ha csak egy célod van nagyobb eséllyel járhatsz sikertelenül.

#### **Nem elég specifikus a célmeghatározás**

Ha túl tág a mozgástér, akkor a választott eszközeid lehet, hogy mást és mást szolgálnak.  
Példa: *“A résztvevők felismerték a zsidóságban megélt spiritualitás lehetőségeit”* \- Erre sok lehetőség van. Nem derül ki a célból, hogy merre tart a foglalkozás. Ennél pontosabb célmeghatározás lehet, hogy *“A résztvevők felismerték kóser étkezési szabályok betartásán keresztül megélt spiritualitás lehetőségeit.”*

#### **Nem valós a célmeghatározás**

A valótlan célmeghatározás csalódást okoz, amennyiben komolyan veszed. Hogyha van hatása a foglalkozásnak, akkor is nehezen mérhető ha túl távoli vagy túl tág cél megvalósításaként történik.  
Példa:  
*A résztvevőknek nincsenek szorongásaik.* \- nem vagy megfelelően kvalifikált, hogy hatással legyél ilyen formában a résztvevőkre  
*A résztvevőknek árnyalt véleménye van a közel-keleti konfliktusról.* \- egy foglalkozás alatt nem tudsz ilyen mély témában árnyalt álláspontokat kialakítani.

# Példák a helyes cél-megfogalmazására

A cél nem csak tartalmilag, formailag és szerkezetileg is megfelelő kell, hogy legyen.   
A cél néhány fontos és szabályozott mondatrészről épül fel: 

1. **Ki/kik a célközönség? Nevezd meg.**  
* Pl.: “A kvuca tagjai…”, “A leviatános madrichok…”  
2. **Mit szeretnél a célcsoporttól?**   
* Pl.:”ismerjék meg…”, “sajátítsák el…”  
3. **Mi a tárgya az előbbi cselekvésnek?**   
* Pl.:”a másik kvuca tagjait…”, “az informális oktatás alapjait..”

**Konkrét cél-példák:**

- “A Leviatán csoport hanichjai ismerjék meg az informális oktatás alapvető elveit.”  
- “A madrichok gazdagodjanak 5-5 új módszerrel a peuláikhoz.”
